سمی بہت خوشی وچ آئی سُن کے ایہہ سنیہڑا
دل وچ شوق عشق دیاں لہراں وقت اجیہا کیہڑا
مویاں پھر حیاتی ہوئی آن کھڑے پھل تازے
گاواں نال سہیلیاں رل کے سوہنی نال اوازے
آ وڑی وچ باغ چمن دے ڈٹھا ڈھول شہزادہ
دیکھ اجیہا راضی ہوئی مکہ اصبل کعبہ
دیکھ دیاں ہی ششت نیناں دی ہر دو طرفوں لگی
عشق اندھیری گھمن گھیری آن دوہاں تے وگی
پا گلوکڑی راضی ہوئے مولا آس پجائی
پین شراب کباب نوالے سید نیناں جائی
ہرن کیہا ہُن چھڈو سانوں بخشو جان اساڈی
چھڈو نام اللہ دے سانوں پجی آس تساڈی
تاں پھر قیدوں ہوئی خلاصی چھٹے مرگ نمانے
چھڈ دیاں سار گئے نس دوویں پہنچے اوس ٹکانے
وسو رسو کرو بہاراں عیش بہاراں تھیوؤ
کھاؤ چکھو نیامت لذت آب وصالے پیوؤ