آخر پکڑ دلیری اس نے کمر اجیہی بدھی
مرنے تھیں کچھ ناہیں ہوندا حوص یونہی سر لدھی
پھر ہوا دے اگے لگی عرضاں کرن زبانوں
نام اللہ دے من سنیہڑا ثابت صدق ایمانوں
توں ٹھنڈی وا جہاناں اندر دورہ کریں چفیرے
مشکل پیش مصیبت آئی یاد نہیں کچھ تیرے
ایہہ احسان جے میرے اُتے کرسیں نام خدایا
تیرے لایق توہیں ایہہ کرسیں عالی ڈیرہ پایا
جے توں میرا ایہہ سنیہڑا بغدادے پہنچاویں
کریں احسان جے میرے اُتے عوض خدا تھیں پاویں
حال میرے دی خبر پہنچاویں تاں پھر وائے جیواں
جو سر میرے اُتے ورتی سبھ کچھ آکھ سناویں
آکھیں رانی لویں سبھ خبراں شہر دمشقے جاویں
سمی رانی تیرے باجھوں رات دن کرلاوے
ذرا آرام نہ وانگ بے درداں رووے تے غم کھاوے
نہ کجھ کھاندی نہ کجھ پیندی رو رو مارے چیکاں
عشق تیرے وچ بدھی بیٹھی توں کیوں لاویں لیکاں
آن پہنچ میرے تے جلدی ڈھول شوقین جواناں
تیرے باجھوں لٹ کھڑو کوئی دولت حسن خزانہ
تینوں کجھ پرواہ نہ آہی کیہ ہے تیری مرضی
پہنچ نام اللہ دے میں تھے جے ہیں دوست دردی
توں کیوں دلوں وساویں بیٹھا باجھ گناہ تقصیروں
چھٹی عشق اندھیری سر تے اللہ دی تقدیروں