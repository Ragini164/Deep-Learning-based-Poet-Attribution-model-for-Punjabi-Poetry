۔۔۔۔۔۔۔۔۔۔۔۔قِصہ ڈھول سمی ۔۔۔۔۔۔۔۔۔۔۔۔۔۔۔
بغداد آہا اک شہر سنیندا اندر روم ولایت
دجلا اتے فرات وچالے راوی دین روایت
ڈھول آہا اک اس ملک وچ کردا سی بادشاہی
راج حکومت لشکر فوجاں جتنے گرد نواحی
لشکر انت حسابوں باہر انت حساب نہ آوے
دیکھ اجیہا عادل حاکم شیر پیا شرماوے
اجڑ باجھ ایالیں سُنا ایویں پیا چریندا
شیر تے بگھیاڑاں والا نہ کوئی خوف کریندا
چور اُچکے جانی فاسق چھوڑ نسے بدکاری
ملکاں اندر عمل آبادی راضی رعیت ساری
نہ کوئی ظالم ظلم کریندا نہ کوئی کرے خرابی
باز آئے بدکاراں ولوں جتنے شور شرابی
خانقاہاں دا انت نہ کوئی باغ بہشت بہاراں
ہر ہر روزہ اتے اڈن ابابیل دیاں ڈاراں
شہر روزہ دے ناں اندر ذکر خداوند والا
بہت عجائب سوہل منارے روشن شہر اجالا
باغاں اندر بلبل بولے نہراں چوک ہزاراں
کمری کوئل اتے رل کوکن مور چکور ہزاراں
صبح صادق تے بہت سویرے آن کھڑے پھل تازے
بھور پھلاں دی کرن خوشامد گونجن بھور دراجے
کرم بخش ایہہ چھوڑ اتھائیں طرف دمشقے جائیں
حال احوال سمی دی طرفوں کر اظہار سنائیں