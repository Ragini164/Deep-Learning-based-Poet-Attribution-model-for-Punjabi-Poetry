کریم بخش ایہہ چھوڑ اتھائیں ڈھول احوال سنائیں
حال احوال سمی دی طرفوں ڈھول اتے لے جائیں
ڈھول شہزادہ چھوٹی عمرے کردا عیش بہاراں
سیر شکار شکاری اندر دوست یاراں
کرے شکار شکاری مرگاں اندر جنگل باراں
شوق شکار آہا دن راتیں چھوڑ بیٹھا سبھ کاراں
وسری سرت شاہی دی طرفوں کرے شکار شکاری
ریتاں اندر پئیں خرابی اجڑ سدھاوے ساری
شاہی اندر شاہاں باجھوں  آن اندھیرا ہویا
سنا ملک ولایت خالی پھیرا ظلم کھلویا
روز شکار جنگل وچ کردا مارے ہرن ہزاراں
دیکھ پرندے عاجز آئے دور سدھائیاں ڈاراں
پہاڑی شیر بگھیلے نٹھے لے لے جان پیاری
چھوڑ ولایت مسافر ہوئے چھوڑ نٹھے اک واری
اک ہرن رلیندا ہرنیں لے کے طرف دمشقے آیا
چھوڑ ولایت بے وطن مسافر جان حیات لیایا
آن جمیل دمشق دی اندر کیتا اوس ٹکانا
آن لگا جی دیس پرائے بھلا وطن پرانا
وکھت پئے نوں وطن چھٹیندا ایویں کوئی نہ چھوڑے
دیسوں کڈھ کرے پردیسی کون تحریراں لوڑے