رانی سمی دی کڑمائی ہونی بادشاہ ڈھول نال
شہر دمشقے اندر ہوئی سندر سمی رانی
حسن اجیہا ثانی پریاں بڑی اصیل سوانی
گویا حور بہشتوں ڈھٹھی اُپر دنیاں فانی
شکل اجیہی چھوٹی عمرے نہ کوئی اُسدا ثانی
آن پوند وصال ہویا پھریا ہور زمانہ
ڈھولے نال منگائی سمی ونڈیا کل خزانہ
بھین بھرا قبیلہ سارا باقی یار پیارے
سُن کئ دین مبارک بادی لشکر فوجاں سارے
سمی سنیا باپ میرے نے ڈھولے نال منگایا
سکن چھہارا لے کے لاگی گڑھ بغدادے آیا
جاں دربار شہزادے لتھا کہے مبارک بادی
لایا سکن شہزادے دے مونہہ لکھ لکھ ہوئی شادی
اج خوشی صد باجے بجے پھریاں ہور بہاراں
اک نوں اک مبارک دیون خوشیاں ہوئیاں یاراں
خوشی ہوئی سبھ ملکاں اندر ساریاں شہر بازاراں
گھاس زراعت کئی پھل تازے اندر جنگل باراں