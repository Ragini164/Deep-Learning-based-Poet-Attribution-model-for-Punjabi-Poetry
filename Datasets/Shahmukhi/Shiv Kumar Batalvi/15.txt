ایہہ کیہے دن آئے
ایہہ کیہے دن
آئے نی جندے
ایہہ کیہے دن آئے
گل مہکاں دی پا کے گانی
چیتر تُریا جائے نی جندے
ایہہ کیہے دن آئے؟
امبر دی اک تھندی چاٹی
صندلی پون مدھانی
ادھی راتیں رڑکن بیٹھی
چانن دھرت سوانی
چن دا پیڑا
کُھر کُھر جائے
سیک نہ وتر آئے نی جندے
ایہہ کیہے دن آئے؟
مہکاں دا اک مان سروور
کوسے جس دے پانی
رُت مٹیار 
پئی وچ نہاوے 
دُھپ دا پردہ تانی
دُھپ دا پردہ
ساہوں پتلا 
انگ انگ نظریں آئے نی جندے
ایہہ کیہے دن آئے؟
سپنے جیکن پُھلاں لدی
مولسری دی ٹاہنی
جس رُتے ساڈا عشق گواچا
اوہ رُت چیتر مانی
تاہیوں رُت چوں
گیتاں ورگی
اج خوشبوئی آئے نی جندے
ایہہ کیہے دن آئے؟
رُتاں نوں مہکاں دا اوہلا
پر سانوں اج کیہڑا
رُتاں دے گھر چانن جائے
پر میرے گھر نھیرا
گلر دے پُھل کر کر جاون
چنبا کھڑ کِھڑ جائے نی جندے
ایہہ کیہے دن آئے؟
گل مہکاں دی
پا کے گانی
چیتر ٹریا جائے نی جاندے
ایہہ کیہے دن آئے؟