سُرمے دانیاں تھالیاں تھال چھنے
 لوہ کڑچھ نیں نال کڑاہیاں دے
کول نال بُہگنے سن طبل بازاں
 قاب اتے پرات پرواہیاں دے
چمچے بیلوے دوھنی دیگچے بھی
 نال خوانچے طاس بادشاہیاں دے
پٹ اتے پٹیہڑاں داج رتے
 جگر پاٹ گئے ویکھ راہیاں دے
گھمیاراں نے مٹاں دے ڈھیر لائے
 ڈھکے بہت بالن نال کاہیاں دے
دیگاں کھِچ دے گھت زنجیر رسے
 توپاں کِھچ دے کٹک بادشاہیاں دے
وارثؔ شاہ میاں چا ویاہ دا سی
 سُنجے پھِرن کھندھے منگُو ماہیاں دے