ہوٹھ سرخ یاقوت جیوں لعل چمکن
 ٹھوڈی سیب ولایتی سار وچوں
نک الف حسُینی دا پیپلا سی
 زلف ناگ خزانے دی بار وچوں
دند چنبے دی لڑی کہ ہنس موتی
 دانے نکلے حُسن انار وچوں
لکھی چین کشمیر تصویر جٹی
 قد سرو بہشت گلزار وچوں
گردن کونج دی انگلاں رُوانہہ پھلیاں
 ہتھ کُولڑے برگ چنار وچوں
باہاں ویلنے ویلیاں گُنھ مکھن 
چھاتی سنگِ مر مر گنگ دھار وچوں
چھاتی ٹھاٹھ دی اُبھری پٹ کھہنو
 سیو بلخ دے چُنے انبار وچوں
دُھنی بہشت دے حوض دا مُشک قُبہ
 پیڈو مخملی خاص سرکار وچوں
کافور شناہ سرین بانکے
 ساق حُسن وستون پہاڑ وچوں
سرخی ہوٹھاں دی لوڑھ دنداسڑے دا
 خوجے کھتری قتل بازار وچوں
شاہ پری دی بھین پنج پھول رانی
 گُجھی رہے نہ ہیر ہزار وچوں
سیاں نال لٹکدی مان متی
 جیویں ہرنیاں ترٹھیاں بار وچوں
اپرادھ تے اودھ دلت مصری 
چمک نکلے میان دی دھار وچوں
پھرے چھنکدی چاؤ دے نال جٹی
 چڑھیا غضب دا کٹک قندھار وچوں
لنک باغ دی پری کہ اِندرانی
 حور نکلی چند دی داھار وچوں
پتلی پیکھنے دی نقش روم والے
 لدھا پُرے نے چند اجاڑ وچوں
ایویں سرکدی آوندی لوڑھ لُٹی
 جیویں کونج ترنگلی ڈار وچوں
متھے آن لگن جہڑے بھور عاشق
 نِکل جاون تلوار دی دھار وچوں
عشق بولدا نڈھی دے تھاؤں تھائیں
 راگ نکلے زِیل دی تار وچوں
قزل باش اسوار جلاد خونی
 نکل دوڑیا اُرد بازار وچوں
وارث شاہ جاں نیناں دا داؤ لگے
 کوئی بچے نہ جُوئے دی ہار وچوں