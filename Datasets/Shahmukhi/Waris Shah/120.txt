شوق نال وجاء کے ونجھلی نوں
 پنجاں پیراں اگے کھڑا گاؤندا اے
کدی اودھوتے کاہن دے بِشن پدے
 کدے ماجھ پہاڑی دِی لاؤندا اے
کدی ڈھول تے مارون چھوہ دیندا
 کدی بوبنا چاء سُناؤندا اے
ملکی نال جلالی نوں خوب گاوے
 وِچ جھیوری دِی کلی لاؤندا اے
کدی سوہنی تے مہینوال والے
 نال شوق دِے سد سناؤندااے
کدی دھرپداں نال کَبِت چھوہے
 کدی سوہلے نال رلاؤندا اے
سارنگ نال تلنگ شہانیاں دے
 راگ سوہے دا بھوگ چاء پاؤندا اے
سورٹھ گجریاں پوربی للت بھیروں
 دِیپک راگ دی زیل وجاؤندا اے
ٹوڈی میگھ ملہار تے گونڈ دھنا سری 
جیت سری بھی نال رلاؤندا اے
مال سِری تے پرج بیہاگ بولے
 نال ماروا وِچ وجاؤندا اے
کیدارا  تے بھاگڑا راگ مارو 
نالے کاہنڑے دے سُر لاؤندا اے
کلیان دے نال مالکنس بولے
 اتے منگلا چا ر سُناوندا اے
بھیرو ں نال پلاسیاں بھیم بولے
 نٹ راگ دی زِیل وجاؤندا اے
بَروا نال پہاڑ جھنجھوٹیاں دے
 ہوری نال آسا کھڑا گاؤندا اے
بولے راگ بسنت ہنڈول گوپی
 منداونی دیاں سُراں لاؤندائے
پلاسی نال ترانیاں ٹھانس کے تے
 وارث شاہ نوں کھڑا سناوندا اے