تُسیں ایس دے خیال نہ پوو اڑیو
 نہیں کھٹی کجھ ایس پیار اُتوں
نی میں جیوندی ایس بن رہاں کیکوں
 گھول گھول گھتی رانجھے یار اُتوں
جھلاں بیلیاں وچ ایہہ پھرے بھوندا
 سِرویچ دا میں گنہگار اُتوں
میرے واسطے کار کماوندا ہے
 میری جِند گھولی ایہدی کار اُتوں
تدوں بھابیاں ساک نہ بن دیاں سن
 جدوں سُٹیا پکڑ پہاڑ اُتوں
گھروں بھابیاں چا جواب دِتا
 اِنہاں بھوئیں دِیاں پٹیاں چار اُتوں
ناامید ہو وطن نوں چھڈ تُریا
 موتی تُرے جیوں پٹ دی تار اُتوں
بِناں محنتاں مصقلے لکھ پھیرو
 نہیں مورچہ جائے تلوار اُتوں
ایہہ مہنا لہے گا کدے ناہیں
 ایس سیالاں دی ستھ سلواڑ اُتوں
نڈھی آکھسن جھگڑدی نال لوکاں
 ایس سوہنے بھنبھڑے یار اُتوں
وارثؔ شاہ سمجھا توں بھابیاں نوں
 ہُن مُڑے نہ لکھ ہزار اُتوں