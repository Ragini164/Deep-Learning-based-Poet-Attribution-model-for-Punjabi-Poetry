ایسے سوہنے چھیل ملوک دوویں
گئے خاک دے وچ سما میاں 
ایپر عشقَ نوں لاج نہ لائیو نے
توڑ چاڑھ گئے نہں لا میاں 
عشقَ لاونا ایس دا نام یارو
دتا ربّ رسول پہنچا میاں 
توں وی عاشق نام دھرا بیٹھا
ایویں عشق نوں پال وکھا میاں 
سچا پیار جو یار دے نال پائیو
کریں یار توں جان فدا میاں 
سر دتیاں سر جے ہتھ آوے
سستا ونج ہے لئیں چکا میاں 
میں بھی عشق دے وچ گداز ہویا
ایپر دسنے دی نہیں جا میاں 
اتنا درد مینوں جیکر آہ ماراں
دیاں رکھ درخت جلا میاں 
مونہوں بولیاں کھولیاں درد سارا
ہو جاوندا یار خفا میاں 
ایپر صبر دتا ربّ فضل سیتی
میٹی مٹھّ ہی دے لنگھا میاں