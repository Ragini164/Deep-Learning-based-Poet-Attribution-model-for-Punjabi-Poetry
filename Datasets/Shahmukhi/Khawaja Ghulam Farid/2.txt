اساں کنوں دل چایو وے یار
جاپے کتھاں ونج لایو
یوبروچل کیچ دا والی
کیتو حال کنوں بے حالی
پربت روہ رُلایو وے یار
ملک ملیر لتونی جھوکاں
میں کلڑی وچ اویریاں لوکاں
ہک تِل ترس نہ آیووے یار
میں کملی کیا جاناں نینہہ کوں
ظلمی نہر تے قہری شینہہ کوں
آپے دید اڑایو وے یار
آپے اپنا سونہاں کیتو
کرہوں قطاریو ، نال نہ نیتو
کیں دُھوتی برمایو وے یار
یار مُٹھی کوں ڈِتڑو رولا
ساڑیو کیتو کیری کولا
تتڑی کوں کیوں تایو وے یار
آپے شہر بھنبھور ڈو آیوں
یاری لا کر چھوڑ سدھایوں
مفتا کُوڑ کمایو وے یار
یار فرید کڈاں سنبھلیسی 
سہجوں سڈ کر کول بِلھیسی
جے وت بخت بھڑایو وے یار