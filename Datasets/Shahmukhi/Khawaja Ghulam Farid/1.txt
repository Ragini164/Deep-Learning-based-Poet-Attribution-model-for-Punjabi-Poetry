اج کل اکھ پُھرکاندی ہے
کئی خبر وصال دی آندی ہے
وقت ملن دی موسم آئی
لذت روز بروز سوائی
خوشیاں کردی ماپیو جائی
کیا بردی کیا باندی ہے
درد و الم برباد تھیوسے
جنگل بیلا شاد تھیوسے
ویرانہ آباد تھیوسے
فرحت مول نہ جاندی ہے
ہر ویلے، ہر آن ہے شادی
ڈیون لوک مبارک بادی
ہر آزاروں تھئی آزادی
سُول کنوں دل واندی ہے
رانجھن جوگی آیم ویڑھے
سڑدے مردے کھیڑے بھیڑے
ہُن وت سانوں کون نکھیڑے
پل پل بانہہ سراندی ہے
تھیا فرید سہاگ سوایا
مولیٰ جھوک نوں آن وسایا
رانجھن میڈا میں گھر آیا
جیں کارن دل ماندی ہے